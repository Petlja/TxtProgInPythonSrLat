Predgovor
---------

Interesovanje za programiranje je u stalnom porastu, i to s razlogom. Međutim, savladavanje ove veštine je ponekad teško. Neke stvari u programiranju su teške same po sebi, ali često težina dolazi od načina i redosleda objašnjavanja, primera koji se koriste, izabranog programskog jezika i tome slično. 

Verujemo da smo ovde eliminisali većinu razloga da učenje programiranja bude teže nego što mora da bude:

- Za svaki pojam koji objašnjavamo, nastojali smo da vam on zatreba i pre nego što do njega dođemo, tako da poželite da ga savladate i upotrebite;
- Primeri najčešće imaju svoju priču, sa namerom da vas inspirišu da prođete kroz njih, mehaničko vežbanje koje ume da bude zamorno je svedeno na minimum;
- Objašnjava se samo ono što je potrebno da se reši konkretan primer, teže stvari ostavljamo za kasnije;
- Ne bavimo se pregledom mogućnosti jezika, za to postoje referentni priručnici;
- Koristimo sve popularniji programski jezik Pajton (Python), koji se trenutno smatra najboljim izborom za početnike, a pri tome je vrlo primenljiv u realnim situacijama;
- Ne pretpostavlja se nikakvo predznanje iz oblasti programiranja, a iz matematike je dovoljno znanje iz prvih nekoliko razreda osnovne škole;

Što se tiče tehničkih detalja:

- Zadatke možete da rešavate u brauzeru i da odmah dobijete odgovor da li vam programi rade kako treba;
- Uz svaki zadatak je dato i rešenje, koje nije odmah vidljivo. Kada kliknete (tapnete) na dugme "rešenje", pojavljuje se program koji rešava zadatak. Taj program zatim možete da kopirate u prostor za rešavanje i isprobate;
- U početnim zadacima možete za vaš program da vidite blok-dijagram poput onog u Skreču, ili na code.org. Možete čak i da menjate program koristeći blok-naredbe, a zatim da tako izmenjen program vratite u Pajton naredbe;
- U mnogim zadacima možete da testirate vaše rešenje na nekoliko unapred pripremljenih testova i tako potvrdite da rezultat nije slučajno ispao dobar, nego da ste zaista uradili ono što se očekivalo;

Ukratko, trudili smo se da vam omogućimo da uđete u svet pisanja programa na prijatan način i dođete do nivoa na kome možete svoje znanje da praktično primenite.

Pre nego što počnemo, skrećemo vam pažnju na nekoliko činjenica o učenju programiranja uopšte:

- Vaše rešenje može da bude sasvim ok i ako je različito od našeg. Skoro uvek postoji više ispravnih načina da se reši jedan zadatak.
- Programiranje se uči tako što se pišu programi. Nemojte samo da čitate i rešavate zadatke napamet, ili još gore, da gledate rešenja i posle toga razmišljate da li biste tako i vi rešili zadatak. Pišite programe. Čak i ako ste u stanju da izdiktirate tačan program, i vašim rukama je potrebno da kroz taj program prođu. Potrebno je da znate i glavom i rukama.
- Ma koliko da smo se trudili, ne možemo da pokažemo ili ispričamo sve - budite radoznali, isprobajte i po nekoliko ideja i vidite kako rade, poigrajte se.
- Ako pri rešavanju nekih zadataka budete imali problema, ne brinite - to je potpuno normalno. Naoružajte se strpljenjem i budite pažljivi. Trudite se da razumete poruku o nastalom problemu. Po potrebi pogledajte ponovo primere i objašnjenja koja ste prošli do tada. U slučaju da zavirite u rešenje, možete da ga iskopirate ili otkucate sa ili bez gledanja (bolje je da otkucate, jer se tako brže osamostaljujete), ali za napredovanje u učenju programiranja važno je da nastojite da razumete data rešenja i ideje koje stoje iza njih.

Želimo vam zabavno i uspešno programiranje.

.. raw:: html

    <a rel="license" href="http://creativecommons.org/licenses/by-nc-sa/4.0/">
    <img alt="Creative Commons License" style="border-width:0" 
    src="https://i.creativecommons.org/l/by-nc-sa/4.0/88x31.png" /></a><br />
    <span xmlns:dct="http://purl.org/dc/terms/" href="http://purl.org/dc/dcmitype/InteractiveResource" property="dct:title" rel="dct:type">Tekstualno programiranje u Pajtonu</span>
    by <a xmlns:cc="http://creativecommons.org/ns#" href="Petlja.org" property="cc:attributionName" rel="cc:attributionURL">Petlja.org</a>
    is licensed under the
    <a rel="license" href="http://creativecommons.org/licenses/by-nc-sa/4.0/">Creative Commons Attribution-NonCommercial-ShareAlike 4.0 International License</a>.


Sadržaj
-------

.. toctree::
    :maxdepth: 3

    01_Karel/toctree.rst
    02_Console/toctree.rst
    03_PyGame/toctree.rst
